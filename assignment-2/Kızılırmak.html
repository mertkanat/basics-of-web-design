<html>
	<head>
		<title>Kızılırmak</title>
		<meta charset="utf-8">
		<meta name="description" content="">
		<meta name="author" content="Mert Kanat">
	</head>
	<body>
		<h2>Kızılırmak</h2>
			<p>
			Kızılırmak: Çankırı ilinin bir ilçesidir. Çankırı şehir merkezine olan uzaklığı 56 km'dir.
			</p>
			<p>
				Araştırma alanı olarak belirlenmiş olan Kızılırmak ilçesi, ülkemizin İç Anadolu bölgesinin Orta Kızılırmak Bölümü’nde Çankırı ili içerisinde yer almaktadır. 40º 21' kuzey enlemi, 39º 59' doğu boylamı üzerinde yer alan araştırma alanı, kuzey ve kuzey batıdan Çankırı il merkezi, batı ve güneyden Sulakyurt (Kırıkkale) ilçesi, güney doğudan Sungurlu(Çorum) ilçesi, doğudan ise Bayat(Çorum) ilçesi ile çevrilidir. 493,000(da) yüz ölçüme sahip Kızılırmak ilçesinde, 26 köy bulunmaktadır.
			</p>
			<p>
				Kızılırmak arazisinin büyük bölümü oligosen-miosen (Tersiyer) dönemine ait formasyonlarla, holosene(Kuaterner) ait formasyonlardan oluşmaktadır. İlçede Kuaterner’e ait alüvyal dolu alanı Kızılırmak nehrinin oluşturmuş olduğu ovalık alanda kendisine yer bulurken, Tersiyer dönemine ait jipsli fasiyesler ise daha çok Kızılırmak havzasını sınırlayan, havzaya göre nispeten yükseltisi fazla olan tepelik alanlarda kendine yer bulmaktadır.
			</p>
			<p>
				Araştırma alanı, kuzeyde Kızılırmak nehri havza sınırını çizen Kursiyer dağı(1100m), batıda Çankırı il merkezi sınırı içerisinde kalan Bozkır dağı ile (1050m) sınırlanmıştır. Güneyde Sulakyurt(Kırıkkale), güneydoğuda Sungurlu(Çorum) ilçeleri içerisinde kalan 700-800m yükseltiye sahip tepelilik alanlarla sınırlanmaktadır. İlçe yükseltisinin büyük bir bölümü 750m’nin altında yer almaktadır. Kızılırmak ilçe merkezi 480 m yükseltiye sahiptir. Buna karşın ilçe içerisinde yükseltisi 800–900 m olan tepelik alanlarda bulunmaktadır. Bu tepelerden bazıları; Hacılar köyü güneyinde yer alan Kızılbayır tepe (702 m), Aşağıalagöz köyünün batısında Sivri tepe (700 m), bulunmaktadır. Genel itibarıyla bakıldığında Kızılırmak nehri kenarında ovalık sahalar ve bu ovalık sahaları çevreleyen tepelik alanlar Araştırma sahasının morfolojik unsurlarını oluşturmaktadır.Yerleşme koşullarına bakıldığında belirgin bir dağılış farkı bulunmamaktadır.
			</p>
				<ol>
					<li>Isparta İli Ekonomik Coğrafyası, Temurçin, Kadir, Ankara, 2004</li>
					<li>Kızılırmak(Çankırı) İmar Planı Açıklama Raporu</li>
					<li>2000 Yılı Genel Nüfus Sayımı (Çankırı)</li>
				</ol>
		<p>
			<em>Ana Sayfaya Dönmek İçin<a href="ÇANKIRI.html">Buraya</a> Tıklayınız</em>
		</p>
	</body>
</html>